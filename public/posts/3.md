# Van UI-fixes tot een groot AI-project: mijn derde stageweek bij Cloudar

Na twee weken vol nieuwe AWS-ervaringen en uitdagingen, lag mijn focus deze week op het uitwerken van bepaalde ticketjes. Van kleine UI-verbeteringen tot de start van een ambitieus project voor de AWS Summit in Amsterdam, het was een veelzijdige en leerrijke week.

Een van mijn eerste taken deze week was het oplossen van een bug in de snackbar, waarbij deze niet gesloten kon worden. Dit probleem was snel gefixt, en ik heb meteen van de gelegenheid gebruikgemaakt om de UI te verbeteren. Daarnaast heb ik gewerkt aan de gebruikerspagina, waar ik de look & feel een frisse update heb gegeven.

Om toekomstige UI-wijzigingen efficiënter te maken, heb ik een gecentraliseerde theme library opgezet. Dit zorgt ervoor dat alle stijlen vanuit één plek beheerd kunnen worden, waardoor aanpassingen in de toekomst eenvoudiger en consistenter worden doorgevoerd. Dit is een werkwijze die ik ook in mijn eigen projecten hanteer, dus het was fijn om dit nu ook binnen een professionele omgeving te implementeren.

Elke week merk ik dat ik meer zelfstandig werk, al vraag ik nog regelmatig feedback om zeker te zijn dat ik op de juiste weg zit. Dit helpt me om sneller bij te sturen waar nodig. Het geeft een goed gevoel om te zien dat mijn werk direct impact heeft op de applicatie en dat ik steeds efficiënter word in mijn taken.

Naast mijn dagelijkse taken was er deze week een brainstormsessie over een project dat we gaan ontwikkelen voor de AWS Summit in Amsterdam. We willen laten zien wat Cloudar kan bouwen met AI en kwamen uit op een business card scanner. Dit systeem zal gegevens van een visitekaartje extraheren, de website van het bedrijf crawlen om relevante informatie te verzamelen en op basis van die gegevens een gepersonaliseerde chatbot genereren.

Ik zal dit project samen met een collega volledig uitwerken, zowel de frontend als de backend. Dit wordt een grote uitdaging, maar ik kijk er enorm naar uit om dit vanaf de grond op te bouwen!

De komende weken staan in het teken van dit AI-project en verdere optimalisaties binnen de applicatie. Ik ben benieuwd hoe snel we de eerste versie kunnen opzetten en welke technologieën we gaan gebruiken. Mijn stage wordt alleen maar uitdagender, en dat maakt het extra boeiend!

_Publicatie Datum: 21/02/2025_
