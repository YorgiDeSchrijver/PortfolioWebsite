# Verdieping in AWS en groeiende vaardigheden

Na een succesvolle eerste week bij Cloudar, waarin ik vooral de codebase en de workflow leerde kennen, heb ik deze week een grote stap gezet in mijn technische ontwikkeling. Ik kreeg de kans om dieper in AWS te duiken en hands-on ervaring op te doen met infrastructuurbeheer, terwijl ik verder werkte aan de backend van het feedbacksysteem.

Maandag begon met een uitgebreide uitleg over hoe ik de volledige applicatie kan builden met behulp van AWS CDK naar mijn sandbox. (sandbox is een afgesloten omgeving waar ik de applicatie kan testen, elke werknemer heeft er één.) Dit was een essentiële stap, aangezien er geen manier was om de backend lokaal te draaien – elke wijziging moest eerst in de sandbox worden gebuild en gedeployed voordat ik deze kon testen. Ik moest zowel mijn lokale omgeving als mijn AWS-sandbox correct configureren, wat me meteen een beter begrip gaf van hoe infrastructuur binnen AWS werkt en hoe verschillende componenten met elkaar samenwerken.

Met mijn AWS-omgeving goed ingesteld kon ik beginnen aan de backend-implementatie van het feedbacksysteem. Tot mijn eigen verbazing verliep dit proces veel sneller dan verwacht. Tegen woensdag had ik de meeste backend-functionaliteiten al afgerond en kon ik de focus verleggen naar de integratie met de frontend. Het was een mooi moment om te beseffen hoe alle puzzelstukjes in elkaar vielen en hoe mijn werk een directe impact had op het project.

Wat ik erg waardeer binnen Cloudar, is dat er vertrouwen in me wordt gesteld. Omdat mijn eerste taken goed vooruitgingen, kreeg ik al snel extra storypoints toegewezen. Dit zorgde ervoor dat ik steeds kon blijven doorwerken en me geen moment hoefde te vervelen. De variatie in taken en het tempo waarin ik werk maakt de stage uitdagend en leerzaam.

Net als vorige week nam ik deel aan de twee Scrum-meetings, waarin we onze voortgang bespraken en taken verdelen. De samenwerking binnen het team verloopt soepel, en ik weet dat ik altijd om hulp kan vragen wanneer dat nodig is. Dit zorgt ervoor dat ik me gesteund voel en sneller kan leren.

Het leukste moment van de week was zonder twijfel toen ik mijn feedbacksysteem volledig had afgerond en kon opleveren. Dit gaf een enorme voldoening, omdat ik van begin tot eind aan dit onderdeel had gewerkt en het nu daadwerkelijk functioneel was binnen de applicatie. Als kers op de taart loste ik daarna ook nog een kleine bug op in het notificatiesysteem – een fijne manier om de week af te sluiten.

Wat me deze week vooral is opgevallen, is dat ik steeds efficiënter word in mijn werk. Ik begrijp de structuur van het project beter en raak gewend aan de manier van werken. Toch merk ik dat ik nog tijd verlies aan zaken die ik niet volledig doorgrond, en dat ik regelmatig de documentatie moet raadplegen. Maar dat hoort bij het leerproces, en ik weet dat dit met de tijd zal verbeteren.

Ik kijk ernaar uit om de komende weken nog meer te leren, sneller en zelfstandiger te werken en mijn vaardigheden binnen AWS en softwareontwikkeling verder uit te breiden. Er ligt nog genoeg uitdaging voor me, en dat motiveert me alleen maar meer.

_Publicatie Datum: 14/02/2025_