# Probleemoplossing en de eerste stappen naar de AWS Summit

Deze week was een mix van diepgaande probleemoplossing en de eerste stappen in het opzetten van de infrastructuur voor ons AWS Summit-project. Waar de vorige weken voornamelijk soepel verliepen, werd ik deze keer geconfronteerd met een uitdagende bug die veel tijd kostte om op te lossen.

Ik begon de week met het toevoegen van een filter aan de feedbackpagina, zodat feedback nu gefilterd kan worden op basis van het gebruikte model (LLM’s). Een kleine maar handige verbetering die het makkelijker maakt om specifieke resultaten te analyseren.

Daarna merkte ik dat de gebruikerspagina die ik eerder had geïmplementeerd niet werkte in de development-omgeving. Dit was vreemd, want in mijn eigen sandbox draaide alles perfect. Wat volgde was een dagenlange zoektocht naar de oorzaak. Uiteindelijk ontdekte ik dat de backend voor elke gebruiker ging controleren in welke groepen hij zat. Dit gebeurde echter door elke groep te doorlopen en alle users in die groepen op te halen, wat betekende dat bij acht groepen en acht users de functie 64 keer werd aangeroepen. Dit leidde tot too many request errors. Nadat ik het probleem had gevonden, heb ik dit kunnen optimaliseren, maar het was een frustrerend en leerzaam proces.

Toen dit probleem eindelijk opgelost was, kon ik beginnen aan de opzet van de infrastructuur voor ons AWS Summit-project. Hier kreeg ik hulp van mijn mentor om de juiste architectuur neer te zetten. Daarnaast experimenteerde ik met AWS Textract om data uit business cards te halen. Dit is een essentiële stap binnen ons project, aangezien we op basis van die gegevens een gepersonaliseerde chatbot willen bouwen.

Als afsluiter van de week hadden we een vergadering waarin werd gepresenteerd wat er deze maand was toegevoegd aan het project. Dit was een moment waarop we aan het management konden laten zien waar we aan gewerkt hadden en welke vooruitgang er is geboekt.

Ondanks de uitdagende debugging was het opnieuw een waardevolle week. Het gaf me een beter inzicht in hoe efficiëntie in queries en API-aanroepen een groot verschil kan maken, en ik ben blij dat ik dit probleem heb kunnen oplossen. Daarnaast was het interessant om eindelijk de eerste stappen te zetten in ons Summit-project. Ik kijk ernaar uit om de komende weken hier verder aan te werken!

_Publicatie Datum: 28/02/2025_
